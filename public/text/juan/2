<div class="prose prose-h1:text-gray-400 prose-h1:font-fondamento prose-h1:font-normal prose-h2:text-gray-400 prose-h3:text-gray-400 prose-p:text-gray-400 prose-p:m-0">
<h2>Kapiyulo 2</h2>
<h3>Ti Kasal idiay Cana</h3>
<p class=""><sup>1</sup>Iti maikatlo nga aldaw adda kasar idiay Cana idiay Galilea, ket adda sadiay ti ina ni Jesus.
<sup>2</sup>Naawis met ni Jesus iti kasar a kaduana dagiti adalanna.
<sup>3</sup>Idi naibus ti arak, kinuna kenkuana ti ina ni Jesus, “Awan ti arakda.”
<sup>4</sup>Kinuna ni Jesus kenkuana, “Babai, ania ti pakainaigan daytoy kaniak? Saan pay a dimteng ti orasko.”
<sup>5</sup>Kinuna ni nanangna kadagiti adipen, “Aramidenyo ti aniaman nga ibagana kadakayo.”</p>
<p class="indent-8"><sup>6</sup>Ita adda innem a bato a pagkargaan ti danum sadiay para kadagiti ritual dagiti Judio iti panagdalus, a tunggal maysa ket makalaon iti duapulo wenno tallopulo a galon.
<sup>7</sup>Kinuna ni Jesus kadagiti adipen, “Punnoyo iti danum dagiti garapon.” Ket pinunnoda ida agingga iti ungto.
<sup>8</sup>Kinunana kadakuada, “Ita, iruaryo ti sumagmamano ket ipanda iti apo ti piesta.” Isu nga innalada dayta.
<sup>9</sup>Idi naramanan ti apo ti piesta ti danum nga agbalin itan nga arak, ket dina ammo no sadino ti naggapuanna (nupay ammo dagiti adipen a nagguyoden iti danum), inayaban ti apo ti piesta ti nobio
<sup>10</sup>ket kinunana kenkuana, “Tunggal maysa idasarna nga umuna ti nasayaat nga arak, ket no siwayawaya nga uminum dagiti tattao, kalpasanna ti nakurapay nga arak. Ngem tinaginayonmo ti nasayaat nga arak agingga ita.”
<sup>11</sup>Daytoy, ti umuna kadagiti pagilasinan, inaramid ni Jesus idiay Cana idiay Galilea, ket imparangarangna ti dayagna. Ket namati kenkuana dagiti adalanna.</p>
<p class="indent-8"><sup>12</sup>Kalpasan daytoy simmalog idiay Capernaum, a kaduana ti inana ken dagiti kakabsatna ken dagiti adalanna, ket nagdagusda sadiay iti sumagmamano nga aldaw.</p>
<h3>Dalusan ni Jesus ti Templo</h3>
<p class=""><sup>13</sup>Asidegen ti Paskua dagiti Judio, ket simmang-at ni Jesus idiay Jerusalem.
<sup>14</sup>Iti templo nasarakanna dagidiay aglaklako iti baka ken karnero ken kalapati, ken dagiti agsuksukat iti kuarta a nakatugaw sadiay.
<sup>15</sup>Ket inaramidna ti saplit iti tali, pinapanawna ida amin manipud iti templo, agraman dagiti karnero ken baka. Ket inbukbokna dagiti sinsilio dagiti agsuksukat iti kuarta ket binaliktadna dagiti lamisaanda.
<sup>16</sup>Ket imbagana kadagiti aglaklako kadagiti kalapati, “Alaenyo dagitoy a banbanag; dikay pagbalinen ti balay ni Amak a balay ti panagtagilako.”
<sup>17</sup>Nalagip dagiti adalanna a naisurat, “Ti regta iti balaymo ibusennakto.”</p>
<p class="indent-8"><sup>18</sup>Gapuna, kinuna kenkuana dagiti Judio, “Ania a pagilasinan ti ipakitam kadakami gapu iti panangaramidmi kadagitoy?”
<sup>19</sup>Insungbat ni Jesus kadakuada, “Rebbaenyo daytoy a templo, ket iti tallo nga aldaw ibangonkonto.”
<sup>20</sup>Kalpasanna, kinuna dagiti Judio, “Uppat a pulo ket innem a tawen ti kasapulan tapno maibangon daytoy a templo, ket ibangonyo kadi iti tallo nga aldaw?”
<sup>21</sup>Ngem ibagbagana ti maipapan iti templo ti bagina. 22 Idi nagungar, nalagip dagiti adalanna nga imbagana daytoy, ket namatida iti Nasantoan a Surat ken ti sao nga imbaga ni Jesus.</p>
<h3>Ammo ni Jesus ti Adda iti Tao</h3>
<p class=""><sup>23</sup>Idi adda idiay Jerusalem iti Fiesta ti Paskua, adu ti namati iti naganna idi nakitada dagiti pagilasinan nga ar-aramidenna.
<sup>24</sup>Ngem ni Jesus iti biangna saanna nga intalek ti bagina kadakuada, agsipud ta am-ammona ti amin a tattao
<sup>25</sup>ket awan ti kasapulanna a mangsaksi maipapan iti tao, ta ammona a mismo ti adda iti tao.</p>
</div>